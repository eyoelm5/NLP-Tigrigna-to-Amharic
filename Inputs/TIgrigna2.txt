ኦ መሓመድ፡ ኣላህ ዘረባ እታ ብዛዕባ ሰብኣያ እትካታዓካ ዘላ ሰበይቲ ሰሚዕዎ እዩ፡ ንሳ'ውን ናብ ኣላህ ትጠርዕ ኣላ፡ ኣላህ'ውን ክርክርኩም ይሰምዖ ኣሎ፡ ብርግጽ ኣላህ ኣዝዩ ሰማዕን ኣዝዩ ረኣይን እዩ፡
እቶም ነንስቶም "ከም ዝባን ኣደይ ኩንኒ" ኢሎም ንነብሶም ዝሕርምወን ኣንስቶምሲ ኣዴታቶም ኣይኮናን፡ ኣዴታቶም እተን ዝወለደኦም ጥራይ እየን፡ እቶም ከምዚ ዝብሉ ዘይሕጋዊ ቃልን ሓሶትን እዮም ዝዛረቡ ዘለው:ብርግጽ ኣላህ ኣዚዩ ነሓፊ ኣዚዩ መሓሪ ኣዩ።
 
እቶም ነንስቶም "ከም ዝባን ኣደይ ኩንኒ" ኢሎም ንነብሶም ዝሕርምወን እውን እንደገና እንተደኣ ኣብቲ ዝነብርዎ ንቡር ርክብ ክምለሱ ደልይዮም ቅድሚ ምትንኽኻፎም (ስጋዊ ርክብ ምፍጻሞም)ንባርያ ነጸ ይበሉ: እዚ እቲ ካብ ኣላህ ዝተኣዘዝክምዎ ኣዩ: ኣላህ'ውን ነቲ እትገብርዎ ኣጥቢቁ ይፈልጦ እዩ።

 
ናጻ ዘውጽኦ ባርያ ኣንተዘይረኸበ ድማ ቅድሚ ምትንኽኻፎም (ስጋዊ ርክብ ምፍጻሞም) ክልተ ወርሒ ኣከታቲሉ ይጸውም: እንተዘይካኣለ ድማ ሱሳ መሳኪን የብልዕ: እዚ ውሳነ ድማ በቲ ኣላህ ዘውረዶን ልኡኹ ዝበሎን ንኽትኣምኑ እዩ ተዋሂቡኩም: እቲ ውሳነታት ድማ ክጥሓስ ዘይፍቀድ ገደባት ኣላህ እዩ: ነቶም ካሓድቲ ድማ ኣዝዩ ዘቀንዙ ስቓይ ኣለዎም። (ማለት ነቶም በዚ እተዋህበ ውሳነ ዘይቅየዱ ከሓድቲ ኣቐንዛዊ ስቓይ ኣለዎም።)
 
ብርግጽ ኣቶም ንኣላህን (ንሙሓመድ ሰ.ዓ.ወ) ልኡኹን ዝጻረሩን ዝቃወሙን ልክዕ ከምቶም ብቕድሚኦም ዝነበሩ ከሓድቲ ተዋሪዶምን ሓሲሮምን እዮም: ብርግጽ ንሕና'ውን ብሩህ ምልክታት(መርትዖ፣ ተኣምር...ወዘተ) ኣውሪድና ኢና: ነቶም ካሓድቲ ድማ ኣሕሳሪ ስቓይ ኣለዎም።
 
ኣላህ ንኹሎም ካብ ቀብሮም ኣብ መዓልቲ ቅያማ(ምጽኣት) ኣተንሲኡ እቲ ኣብ ኣዱንያ ዝገብርዎ ኩሉ ይንገሮም: ኣላህ ግብሮም ቆጺርዎ እዩ ንሶም ግን ረሲዖሞ: ኣላህ ድማ ንኹሉ ነገራት ኣዝዩ ረኣዪ እዩ (ካብኡ ዝሕባእ ነገር የለን)።
 
ኦ ሙሓመድ ኣይትርኢን ዲኻ ኣላህ ኩሉ ኣብ ሰማያትን ኣብ ምድርን ዘሎ ከምዝፈለጥ: (ማለት ኣላህ ኩሉ ከምዝፈልጥ ትፈልጥ ኢኻ) ዝኾነ ኣብ መንጎ ሰለስተ ሰባት ዝግበር ምስጢራዊ ዘረባ(ሕሽኹሹኽ) ኣላህ ረብዓዮም ይኸውን፣ ሓሙሽተ'ውን እንተኾኑ ንሱ(ኣላህ) ሻድሻዮም ይኸውን፣ ወላ'ውን ኣብ ዘለውዎ ሃልዮም ካብዚ ይውሓዱ ይብዘሑ ኣላህ(ብፍልጠቱ) ምስኦም ብምህላው እቲ ዝብልዎ ይፈልጦ ኢዩ: ብድሕሪ'ዚ ኣብ መዓልቲ ምጽኣት እውን ኣላህ እቲ ዝገበርዎ ይነግሮም:ብርግጽ ኣላህ ኣዝዩ ፈሊጣ ኩሉ ነገራት እዩ።

ኣይትርእዮምን ዲኻ እቶም ካብ ምሕሹኹሻኽን ምስጢራዊ ዘረባ ምልውዋጥን ኣላህ ከልኪልዎም ኣንከሎ እንደገና ናብ'ቲ እተኸልከልዎ ተመሊሶም ብዘንቢ፣ ብዓመጽ፣ ንረሱል ብዘይ ምምእዛዝ የሕሸኹሹኹ: ናባኻ እንተመጹ ድማ በቲ ኣላህ ዘይበለካ ሰላምታ ሰላም ይብሉኻ:ብውሽጢ ልቦም እውን "ሙሓመድ(ሰ.ዓ.ወ) ነቢዩ ነይሩ ኣንተዝኸውን በዚ ቃልና ኣላህ ምቐጻዓና ኔሩ" ይብሉ። እታ ዝኣትውዋ ጀሃነም ትኣኽሎም ኢያ: ንሳ'ውን እታ ክፍእቲ መዓልቦ እያ ።

 
ኦ ኣንቱም ኣመንቲ እንተደኣ ነንሕድሕድኩም ኣሕሸኹሺኹኩም (ምስጥራዊ ዘረባ ተለዋዊጥኩም) ብዘንቢ፣ ብዓመጽ፣ ንረሱል ብዘይምእዛዝ ኣይትዘራረቡ: ግን ብሰናይን ብምእዘዛን ተዘራረቡን ኣሕሸኹሽኹን: ነቲ ኣብ ቅያማ ናብኡ እትእከቡ ኣላህ'ውን ፍርሁ።(ማለት ካብ ቁጣዐ ኣላህ ፈሪህኩም ኣብ መንጎኹምን ኣብ መንጎ ጀሃነምን ንኣላህ ብምእዛዝ መጋረዲ ግበሩ)
 
ብእከይ ዘረባ ምሕሽኹሻኽ ኣኮ ካብ ሸይጣን ጥራይ ኢዩ: ምኽንያቱ እዚ ምሕሽኹሻኹ'ዚ ነቶም ኣመንቲ ስለ ዘስግእን ሰለ ዘጉህን: እዚ ሸይጣናዊ ምሕሽኹሻኽ'ውን ፍቓድ ኣላህ ኣንተዘይኮይኑ ነቶም ኣመንቲ ምንም ኣይጎድኦምን ኣዩ: እቶም ኣመንቲ ድማ ኣብ ኣላህ ይወከሉ: (ሓላፍነት ኩሉ ጉዳያቶም ንኣላህ ሂቦም ይተኣማመኑ)።

ኦ ኣንቱም ኣመንቲ: ኣብ ባይቶ ተኣኪብኩም እንከለኹም ቦታ ኣስፍሑ እንተተባሃልኩም ተቐራሪብኩም ነቲ ባይቶ ኣስፍሕዎ (ቦታ ዘይብሎም ኣሕዋትኩም ቦታ ሃብዎም) ኣላህ ምእንቲ ቦታኹም ኣብ ጀና ከስፍሓልኩም: ተንስኡ እንተተባሂልኩም እውን ተንስኡ (ንሰላት፣ ንጂሃድ፣ ንዝኾነ ሰናይ ግብሪ) እቶም ካባኹም ኣመንትን ምሁራትን ዘበሉ ኣላህ ኣብ ልዑል ደረጃታት ክብ የብሎም ኣላህ'ውን ነቲ ኩሉ እትገብርዎ እጥቢቁ ይፈልጥ ኢዩ።
ኦ ኣንቱም ኣመንቲ ኣንቱም ኣመንቲ ምስ ልኡኽ ኣላህ (መሑመድ ሰ.ዓ.ወ) ንበይንኹን ምስጢር ክትዛረቡ እንተደሊኹም ቅድሚ ምዝራብኩም ትኳብ(ሰደቓ) ትዀቡ: እዚ ምትኳብ ድማ ንዓኹም ዝበለጸን ዝነጸሀን ተግባር ኢዩ: ግን ዝትኮብ ነገር እንተዘይረኺብኩም ብርግጽ ኣላህ ኣዝዩ መሓሪ ኣዝዩ ራህራሂ ኢዩ። (ማለት እቲ ዘይብሉ ካብዚ ግዴታ'ዚ ተማሒሩ እዩ)

ቅድሚ ምስ ልኡክ ኣላህ(ሙሓመድ ሰ.ዓ.ወ) ውልቃዊ ምስጢር ምዝራብኩም ትኳቦ ምትኳብ ኣብ ድኽነት ከይወደቕኩም ዶ ፈሪህኩም? ንስኹም ነዚ ነገር'ዚ ኣይገበርኩምን ኣላህ'ውን ምሒሩኩም ኢዩ: ስለዚ ሰላትኩም ብደንቢ ኣቑሙ: ዘካት ሃቡ (ምጽወታ መጽውቱ) ንኣላህን ንልኡኹን ተማእዘዙ: ኣላህ'ውን ኩሉ እትገብርዎ ኣጥቢቑ ይፈልጦ ኢዩ።
 
ኦ መሓመድ :እቶም ምስቶም ኣላህ እተቖጠዓሎም ኣይሁዳውያን ዝለፈኑ ሙናፊቒን ኣይትሪኦምን ዲኻ?(ማለት ትሪኦምን ትፈልጦም ኣለኻ) ንሶም ካባኹም ኣይኮኑ ወላ'ውን ካብቶም ኣይሁዳውያን: ሓሶት ይዛረቡ ከምዘለው እናፈለጡ እንከለዉ ንሓሶት ይምሕሉላ።

ኣላህ ነዚኣቶም ብርቱዕ ስቓይ ኣዳልዩሎም ኣሎ: ብርግጽ ኩሉ ዝገበርዎ ተግባር ዝበኣሰን ዝኸፈኣን ኢዩ ነይሩ።
እዞም ሙናፍቒን መቕጻዕቲ ንኸይወርዶምን እከዮም ንኸይክሸፍን ንማሕለኦም ከም ዋልታ ስለ እተጠቐምሉ ነቶም ክምስልሙ ዝደልዩ መገዲ ኣላህ ዓጸዉሎም: ስለዚ ኣብ ቅያማ(ምጽኣት) ኣሕሳሪ ስቓይ ኣለዎም።

ሃብቶም(ማሎም) ይኹን ውላዶም ካብ ስቓይ ኣላህ ምንም ኣይጠቕሞምን (ኣየገላግሎምን)እዩ: እቶም መዋእሎም ኣብ እሳት ዝነብሩ ሰብ እሳት ንሳቶም እዮም።
 
ኣላህ ኩሎም (እዞም ሙናፊቂን) ካብ መቓብሮም ምስ ኣተንሰኦም ማሕላ ዜዉጽኦም መሲልዎም ልክዕ ካምዛ ንዓኹም ኣብ ኣዱንያ ዝምሕልዋ ዘለዉ ኣብ መዓልቲ ቅያማ'ውን ንኣላህ ይምሕሉሉ: ንሳ'ቶም እኮ ብሓቂ ሓሰውቲ እዮም። 
ሰይጣን ኣብ ትሕቲ ቁጽጽሩ ስለ ዘእተዎም ንትእዛዛት ኣላህ ኣረሲዕዎም: ንሶም'ዮም እቶም ስልፊ ሰይጣን: ብርግጽ ሰልፊ ሰይጣን እቶም ብሓቂ ክሳረኛታት ኢዮም። 
እቶም ንኣላህን ንልእኹን ዝጻብኡን ዝቃወሙን ብርግጽ ካብቶም ውርደተኛታት እዩም።
 "ብርግጽ ኣነን ልኡኻተይን ክንስዕር ኢና" ኢሉ ኣላህ ወሲኑ ኢዩ: ብርግጽ ኣላህ ኣዝዩ ሓያል ኣዝዩ ዕዙዝ ኢዩ። 
ኦ ሙሓመድ(ሰ.ዓ.ወ) ብኣላህን ብመዓልቲ ምጽኣትን (ኣኼራ) ኣሚኖም ከብቅዑ ንተጻባእቲ ኣላህን ልእኹን ዝፈትው ሰባት ኣይትረክብን ኢኻ: ወላ'ውን እዞም ተጻባእቲ ኣቦታቶም ወይ ደቆም ወይ ኣሕዋቶም ወይ ዓሌቶም ይኹኑ: እቲኣቶም (ማለት ኣቶም ኣመንቲ) ኣላህ ኣብ ልቦም ጽኑዕ እምነት ሰቁሩ ብመርትዖታቱን ብርሃኑን ዝደገፎምን ዘዐወቶምን እዮም: ከምኡ'ውን ኣብ መዋእሎም ዝነብሩሉ ብትሕቲኡ ፈለጋት ዝውሕዝ ጀናታት ከእትዎም ኣብ ርእሲ ምዃኑ ኣላህ ብዝገበርዎ ረድዪሎም ኢዩ: ንሶም ካኣ ብዝሃቦም ጸጋ ረድየሙሉ እዮም: እቲኣቶም (ማለት ኣቶም ኣመንቲ) ሰልፊ ኣላህ እዮም: ብርግጻ ካኣ ሰልፊ ኣላህ እዮም እቶም ብሓቂ ተዓወቲ።

